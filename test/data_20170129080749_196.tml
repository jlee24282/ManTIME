<?xml version="1.0" encoding="UTF-8" ?> 
<root> 
<TEXT type="str">கோலாலம்பூர், ஜனவரி 29 : ஒரே மலேசியா மக்கள் உதவித் தொகை – பிரிம் அடுத்த மாதம் 18-ஆம் தேதி முதல் அதன் பெறுநர்களுக்கு வழங்கப்படும். 2012 ஆம் ஆண்டில் அறிமுகப்படுத்தப்பட்ட ஒரே மலேசியா மக்கள் உதவி நிதி – பிரிம் தொகை இவ்வாண்டில், பிப்ரவரி, ஜூன் மற்றும் ஆகஸ்ட் மாதங்களில் கட்டங் கட்டமாக பகிர்ந்தளிக்கப்படும். 
 
முகநூல், டுவீட்டர், இஸ்தாகிராம் ஆகியவற்றின் வாயிலாக மக்கள் தம்மிடம் முன்வைத்த கோரிக்கைக்கு ஏற்ப இந்தத் தேதி அறிவிக்கப்படுவதாக பிரதமர் டத்தோஸ்ரீ நஜிப் துன் ரசாக் அவரின் சமூக ஊடகங்களில் குறிப்பிட்டுள்ளார்.  பிரிம் உதவி பெறுவோர் இதன் வழி பயன்பெறுவர் என தாம் நம்புவதாக அவர் குறிப்பிட்டார். 
 
பி40 குறைந்த வருமானம் மற்றும் எம்40 நடுத்தர வருமானம் பெறுபவர்கள் எதிர்நோக்கும் சுமையை குறைக்க பிரிம் வழங்கப்படுகிறது. அதற்குப் பதிலாக அத்தியவாசிய பொருட்கள் மற்றும் பிற சேவைகளுக்கு உதவித் தொகை வழங்குவது, பி40 தரப்புக்கான சிறப்பு வீடமைப்புத் திட்டங்களை அதிகரிப்பது போன்றவற்றை ஏற்படுத்தலாம் என நாடாளுமன்றத்தில் பரிந்துரைக்கப்பட்டுள்ளது. 
 
நாட்டில் ஒவ்வோர் ஆண்டும் மக்கள் தொகை உயர்வு காண்கிறது.  அதனால் பிரிம் உதவிநிதி பெற தகுதியானவர்களின் எண்ணிக்கையும் அதிகரிக்கும். அது அரசாங்கத்தின் நிதிக்கு சுமையை ஏற்படுத்தலாம் என்பதன் அடிப்படையில் பிரிம்-மிற்கு பதிலாக நீண்ட கால நிதி முறையை கண்டறியுமாறு செனட்டர் டத்தோ சின் சூ பின் அரசாங்கத்தை கேட்டு கொண்டார். 
 
இதனிடையே, பிரிம் விண்ணப்ப பாரங்களைப் பெற போலி இணைய தளங்களை அணுக வேண்டாம் என பொது மக்களுக்கு நிதி அமைச்சு அறிவுறுத்தியுள்ளது. குறிப்பாக   http://brim-hasil.net/ மற்றும் https://www.facebook.com/ BR1M3/ போன்ற பிரிம் பெயரில் இயங்கி வரும் இணைதளங்களில் பொதுமக்கள் தங்களின் சுய விவரங்களைப் பதிவு செய்ய வேண்டாம் என்றும் நிதி அமைச்சு அறிவித்துள்ளது. 
 
https://ebr1m.hasil.gov.my என்ற இணையதளம் மட்டுமே பிரிம் விண்ணப்பங்களைப் பெற அதிகாரப்பூர்வ இணையதளம் என்றும் அந்த அறிக்கையில் குறிப்பிடப்பட்டுள்ளது. 
 
2017 -ம் ஆண்டிற்கான ஒரே மலேசியா உதவித் தொகை விண்ணப்பங்கள் நேற்று முதல் விநியோகிக்கப்பட்டு வருகின்றன. அப்பாரங்களை பூர்த்தி செய்து வரும் டிசம்பர் 31-ம் தேதிக்குள் அமலாக்கத் தரப்பிடம் ஒப்படைக்க வேண்டும். 2017 பிப்ரவரி மாதம் முதல் பிரிம் தொகை கட்டங் கட்டமாக விநியோகம் செய்யப்படும். –தி மலேசியன் டைம்ஸ்  
 Posted in:   தமிழ்@TMT</TEXT> 
<TOPICS type="list"> 
</TOPICS> 
<DOCID type="str">695196706219</DOCID> 
<DCT type="str">2017-01-29T07:12:41Z</DCT> 
<TITLE type="str">பிரிம் பிப்ரவரி 18 ஆம் தேதி வழங்கப்படும்</TITLE> 
</root>